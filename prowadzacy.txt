Tematem projektu jest zbudowanie prostej aplikacji do wymiany zaszyfrowanych wiadomości z dowodem autentyczności, zawierających potencjalne załączniki (podobnie jak w systemie ProtonMail). Załączniki stanową INTEGRALNĄ część wiadomości. Aplikacja powinna pozwalać na założenie konta w systemie oraz zalogowanie się do niego przy użyciu dwuetapowej autentykacji (2FA, dopuszczalnymi metodami są TOTP oraz HOTP).

Minimalny zakres aplikacji to:

rejestracja konta;
logowanie użytkownika;
wysłanie zaszyfrowanej wiadomości do co najmniej jednego użytkownika;
usunięcie otrzymanej wiadomości;
oznaczenie otrzymanej wiadomości jako odczytanej;
obejrzenie wiadomości i pobranie dołączonych załączników;
weryfikacja autentyczności wysłanej wiadomości.
Należy wybrać (i prawidłowo wykorzystać) odpowiednie algorytmy, biblioteki i techniki zapewniające bezpieczeństwo danych użytkowników. Niezbędne jest wdrożenie skutecznych mechanizmów autoryzacji i autentykacji wszystkich końcówek aplikacji. Niesprecyzowane w tym dokumencie wymagania należy skonsultować z prowadzącym. Oczekiwana jest pełna wiedza dotycząca implementacji i konfiguracji wykorzystanych rozwiązań. Brak odpowiedniej znajomości swojego projektu stanowi podstawę do niezaliczenia projektu.

Istotne elementy, które należy uwzględnić w trakcie implementacji:

walidacja wszystkich danych wejściowych (z negatywnym nastawieniem),
opóźnienia i limity prób (żeby utrudnić zdalne zgadywanie i atak brute-force),
ograniczone informowanie o błędach (np. o przyczynie odmowy uwierzytelenia),
bezpieczne przechowywanie hasła (wykorzystanie aktualnie rekomendowanych, kryptograficznych funkcji mieszających, wykorzystanie soli, wielokrotne hashowanie),
kontrola siły hasła, żeby uświadomić użytkownikowi problem.
Przed rozpoczęciem pracy nad projektem należy załączyć w ISODzie dokument, w którym zostanie opisany planowany stos technologiczny, architektura, wykorzystane algorytmy i kluczowe decyzje projektowe.

Na koniec należy przygotować krótką prezentację (do 5 min.). Kod musi zostać udostępniony do wglądu prowadzącemu przed prezentacją. Prezentacja może zawierać jako ostatni slajd bibliografię.

Wymagania techniczne:

skonteneryzowanie projektu przy pomocą Docker: w przypadku niezrealizowania tego podpunktu aplikacja jest oceniana za maksymalnie 75%;
wykorzystanie relacyjnej bazy danych (SQL, może być SQLite),
bezpieczne połączenie z aplikacją (szyfrowane połączenie) wykorzystujące serwer WWW (NGINX, Apache HTTPd, Caddy) jako pośrednika (proxy).
Możliwe rozszerzenia:

zabezpieczenie przeciwko Cross-Site Request Forgery (żetony CSRF/XSRF),
możliwość odzyskania dostępu w przypadku utraty hasła:
"Użytkownik poprosił o zmianę hasła, wysłałbym mu link: ......
na adres e-mail: ....."
monitorowanie pracy systemu (np. żeby poinformować użytkownika o nowych komputerach, które łączyły się z jego kontem),
zostawienie rozsądnych i skutecznych honeypots pozwalających zarejestrować aktywność atakującego/bota,
poprawne skonfigurowanie Content-Security-Policy.